+++
description = "Imunitní systém je obranný mechanismus lidského těla, který nás chrání před bakteriemi, viry a dalšími nebezpečnými látkami. Víte, jak posílit imunitu?"
draft = true
subtitle = ""
title = "5 účinných tipů na posílení imunity"

+++
![](/images/posileni-imunity.jpg)

**Imunitní systém je obranný mechanismus lidského těla, který nás chrání před bakteriemi, viry a dalšími nebezpečnými látkami, které by nás mohly ohrozit. Pokud je zdravý, jsme plní energie a nebýváme nemocní. Současný životní styl tomu ale příliš nenahrává. Proto se mrkneme na několik tipů, jak ho optimálně posílit.**

Na **zdravou imunitu** nepomyslíme, jak je rok dlouhý. Vše se ale radikálně změní s příchodem podzimu a zimy, kdy se v populaci raketově zvýší nemocnost. (Ne nadarmo už od léta slýcháme něco o přípravách na nadcházející **chřipkovou sezónu**.)

Proč tomu tak je se můžeme jen domnívat. Nejspíš za to mohou **ne vždy kvalitní hygienické návyky** a **masivní přesun lidí do vnitřních prostor**. Také **máme mnohem méně vitamínu D ze slunečního záření**. Když vezmeme v úvahu, že je dnes považován za velkého bojovníka proti různým nemocem, situace začíná být o poznání jasnější. K tomu přidejme ještě spoustu stresu a **nezdravý životní styl** velké spousty lidí a máme před sebou dokonalý obrázek toho, jak to (ne)funguje.

> **_Pokud chcete tento každoroční koloběh změnit ve svůj prospěch, přečtěte si 5 tipů, jak posílit imunitní systém._**

![zdravá imunita](/images/zdrava-imunita.jpg)

## Zdravá a fungující imunita

Imunitní systém je rozdělen do několika samostatných sekcí. Většina z nás ví, že **imunitní systém sídlí z větší části ve střevech**. V nich se vstřebávají živiny z natráveného jídla a také v nich dochází ke zpracování pevné stravy, kterou tělo nedovede využít.

Tento proces je závislý na přátelské mikroflóře, která se stará o to, aby vše fungovalo tak, jak má. Její práci ale mohou komplikovat **nepřátelské bakterie**, které se mohou v extrémním případě přemnožit a ty, které k nám patří, s přehledem porazit. (Což vede k nemocem, ale i k různým zdravotním a trávicím abnormalitám.) Proto bychom měli udělat maximum pro to, aby bylo přátelských mikroorganismů v našem těle vždycky víc než těch, které jim chtějí ublížit.

Další obranný val představují **bílé krvinky**, které zastávají funkci imunitní policie. Pokud při cestování tělem narazí na nějaký nebezpečný patogen, začnou na něj útočit a vyrozumí o tom celý systém. Posledním, avšak neméně důležitým prvkem imunity je **lidská kůže**, která nás chrání před negativními vlivy, které pocházejí z venkovního prostředí a také se (prostřednictvím potu) stará o odvádění škodlivin.

### Posílení imunity přírodní cestou - už jste zkoušeli bylinky?

Ať už jde o posílení imunity u dětí, nebo dospělých, můžete vsadit na pomoc pocházející z okolní přírody. Ač se to nezdá, je kolem nás spousta **bylinek**, které mají blahodárný vliv na naše zdraví a na normálně fungující imunitní systém. (POZOR! Ne všechny bylinky jsou vhodné pro děti, těhotné a pro kojící ženy.)

**Skvěle funguje například:**

* Zázvor
* Heřmánek
* Echinacea

![](/images/echinacea-na-imunitu-1.jpg)

Hodně lidí nedá dopustit ani na účinky **kopřivy dvoudomé**, na **šípky**, **lípu** nebo na **bezinku**, která je plná **vitamínu C**. Co se týče užívání, bylinky nejlépe využijete ve formě čaje, nebo sirupu. Z natrhaných šípků jde dokonce udělat i domácí džem.

### Léky a vitamíny

Lidé jsou neustále něčím zaneprázdnění, takže spousta z nich sáhne po **lécích na posílení imunity**. Ty se prodávají v kamenných a v internetových obchodech a v lékárnách. Někdy bývají jednodruhové (s jedním konkrétním vitamínem, nebo stopovým prvkem), jindy jde o multivitamíny s širokým spektrem účinků.

Jejich výhodou je nepochybně to, že **jejich užívání šetří čas** (nemusíte nic vařit, nebo sbírat, jen je rozpustíte ve vodě, nebo spolknete) a **nemusíte řešit jejich složení**. (O to, aby vše fungovalo se obvykle postará už výrobce.)

**Co se týče přímého vlivu na posílení imunitního systému, má smysl se dívat po:**

* Vitamínu C
* Vitamínu D
* Vitamínech skupiny B
* Zinku

Vše, co je navíc berte jako něco extra, co vám pomůže s širším spektrem zdravotních obtíží a problémů.

![léky na imunitu](/images/leky-na-imunitu.jpg)

### Sport a pohyb

Pokud se neradi hýbete, asi to nebudete chtít slyšet, ale na imunitní systém má příznivý vliv i **pravidelná fyzická aktivita**. A důvodů, proč tomu tak je, existuje hned několik.

V první řadě, pravidelná dávka pohybu může v krátkodobém horizontu snížit nemocnost tím, že **imunitní systém včas zachytí potenciální hrozby**. V dlouhodobém měřítku zase **odvrátíte změny, ke kterým dochází s postupujícím věkem**. V neposlední řadě, vyšší tělesná váha přispívá ke vzniku zánětlivých procesů, které narušují správné fungování obranného systému. Což by měly být důvody k tomu, proč byste si měli dopřát pravidelnou procházku. (I chůze je pohyb, který se počítá.)

![sport a imunita](/images/sport-a-imunita.jpg)

### Zdravá strava

Jak už bylo řečeno, velká část imunity sídlí ve střevech. Její fungování tedy můžeme dost podstatně ovlivnit tím, co sníme. Pokud si nedovedete představit svůj život bez polotovarů, vysoce zpracovaného jídla a fast foodu, povede se jí patrně dost špatně. Proto se snažte **jíst co nejvíce čerstvých a minimálně zpracovaných potravin** (ovoce, zelenina, ovesné vločky…) a dopřávejte si dostatek **probiotik**. Skvělé jsou v tomto ohledu neochucené bílé jogurty, kefíry a zákysy. Všechny tyto potraviny a nápoje obsahují hotovou armádu vitamínů na posílení imunity.

Pokud nevíte, kde byste měli začít, dopřejte si **borůvky**, jídla, která obsahují **kurkumu** (třeba kari), **brokolici**, **špenát** nebo **česnek**.

![zdravá strava pro podporu imunity](/images/zdrava-strava-podpora-imunity.jpg)

### Kvalitní spánek a odpočinek

Celkový výčet našich tipů zakončíme **odpočinkem a spánkem**. Pokud se za něčím neustále honíte, zkuste trochu zvolnit a dopřejte si trochu pohody a klidu. Je-li to alespoň trochu možné, naučte se provádět **kvalitní mentální hygienu** a **choďte spát přibližně ve stejnou hodinu**. Koho ruší chrápání protějšku, nebo hluk a světlo z ulice, ten by si měl pořídit žaluzie a pořádné závěsy (či masku na spaní) a dobré špunty do uší.

## Začněte ještě dnes

Lidová moudrost praví, že jaké si to uděláš, takové to máš. A my musíme souhlasit. Spoustu věcí můžeme ovlivnit svým chováním. Je ale nutné, aby to bylo dostatečně **včas** a zároveň šlo o **trvalou změnu životního stylu**. Jinak se můžete snažit, jak chcete, ale vaše úsilí nebude mít valný účinek. (Naopak riskujete, že se vaše hříchy nastřádají a plnou silou na vás udeří v budoucnu.) Proto budeme rádi, když se k pozitivní změně přemluvíte ještě dnes.