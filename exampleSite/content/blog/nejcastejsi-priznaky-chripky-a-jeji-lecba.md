+++
date = 2020-11-26T23:00:00Z
description = "Podzim a zima je období chřipky. U ní nejde jen o to, že máte kašel a teče vám z nosu, tak, jako je to běžné u sezónního nachlazení. Jde o vážné onemocnění, které může mít velmi těžký průběh a které může mít u oslabených jedinců i fatální následky. Víte, jaké má pravá chřipka příznaky a jak se léčí?"
draft = true
image = "/images/priznaky-chripky.jpg"
title = "Nejčastější příznaky chřipky a její léčba"
type = ""

+++
**Podzim a zima je období chřipky. U ní nejde jen o to, že máte kašel a teče vám z nosu, tak, jako je to běžné u sezónního nachlazení. Jde o vážné onemocnění, které může mít velmi těžký průběh a které může mít u oslabených jedinců i fatální následky. Víte, jaké má pravá chřipka příznaky a jak se léčí?**

Jakmile se udělá větší tma a chladněji, najednou se vyrojí početná skupina lidí, kteří tvrdí, že onemocněli **chřipkou**. Je ale mnohem pravděpodobnější, že chytli obyčejnou **náchladu**, která po několika dnech v posteli nakonec odezní. (Je to podobné, jako když o každém splínu tvrdíme, že je to deprese.)

V první řadě je tedy nutné začít dělat mezi těmito dvěma jevy rozdíl. **Chřipka je velmi vážné onemocnění**, které může způsobit (i dosud zdravým lidem) těžké komplikace, kvůli kterým mohou skončit v nemocnici. Seniorům a chronicky nemocným lidem zase může chřipka způsobit dokonce i smrt.

> **_Abyste věděli, zda je nutné se svým zdravotním stavem nějak znepokojovat, či nikoliv, podívejte se na všechny důležité informace o chřipce, které byste měli vědět._**

![léčba chřipky](/images/lecba-chripky.jpg)

## Jak vzniká chřipka

Chřipka je nemoc, kterou způsobuje **RNA virus z rodiny Orthomyxoviridae**. Rozdělujeme ji do několika kmenů. Známe **chřipkové viry typu A**, **typu B** a **typu C**. Zatímco chřipka typu A infikuje savce a ptáky, typ B infikuje většinou jen lidi (i když se najdou i výjimky pocházející ze zvířecí říše) a typ C infikuje lidi a prasata.

Co se týče chřipkových epidemií, nelze dopředu predikovat, který kmen zrovna udeří. (Je totiž běžné jejich střídání.) Nejvíce nebezpečná se však jeví chřipka typu A, která stojí za rozsáhlé epidemie a pandemie.

Z předešlých řádků plyne, že **k nákaze chřipkou dojde po kontaktu s patogenní látkou**, která je zodpovědná za její rozvoj.

## Příznaky chřipky

Nyní se konečně dostáváme k tomu, abychom si řekli, jak pravou chřipku poznáte. Jakmile to budete vědět, dokážete relativně dobře určit, zda se potýkáte s chřipkou, nebo s obyčejným nachlazením.

**Chřipka se projevuje:**

* Horečkou
* Kašlem
* Bolestmi hlavy
* Bolestmi svalů
* Slabostí a únavou
* Bolestmi kloubů
* Bolestí v krku
* Zimnicí
* Citlivýma očima
* Kýcháním

**Oproti nachlazení není u chřipky běžným příznakem rýma**.

![příznaky chřipky](/images/horecka-chripka.jpg)

### Oslabená imunita

To, zda onemocníme chřipkou, nebo budeme zdraví, závisí na mnoha různých faktorech. Jedním z nich je i **stav našeho imunitního systému**. Oslabená imunita vede k nižší obranyschopnosti a tím pádem i k častější nemocnosti.

Také v takovém případě hrozí, že u vás bude mít chřipka **horší průběh**, který **může vést až k hospitalizaci v nemocnici**. Případně i **k úmrtí**, či jiným nežádoucím následkům.

**Abyste měli sílu bojovat, případně se vás chřipka vůbec nechytla, potřebujete:**

* Dostatek spánku
* Začít si častěji umývat ruce
* Nepřicházet do kontaktu s nemocnými lidmi
* Se nechat očkovat
* Se zbavit přebytečného stresu (třeba i tím, že přestanete číst katastrofické zprávy)
* Cvičit
* Jíst zdravě

Pokud je to potřeba, můžete vsadit na blahodárný **účinek některých bylin**. (Echinacea, lípa, ženšen, zázvor, kopřiva dvoudomá, šípek…) Vhodné pro vás budou i **přírodní doplňky stravy s vitamínem C**, **vitamínem E**, s **vitamíny skupiny B** a **s vitamínem D**, který je v současnosti považován za dobrého spojence v boji proti nemocem. (Normálně ho získáváme ze slunečního záření, ale v zimě při jeho nedostatku si ho musíme dopřávat z jiných zdrojů.)

![vitamín c na chřipku](/images/vitamin-c-na-chripku.jpg)

## Domácí léčba chřipky

Domácích metod na léčbu chřipky existuje spousta. Pokud vám ale smíme radit, před zahájením samoléčby se nejprve spojte se svým ošetřujícím lékařem. Ten potvrdí vaši diagnózu a doporučí vám další léčebný postup. V případě závažnějších komplikací vám poradí přesun do nemocnice. (Toto rozhodně nepodceňujte, jinak to může špatně dopadnout.)

**Obecně se doporučuje:**

* Zachovat klid na lůžku
* Omezit sociální kontakt
* Pít dostatek tekutin (ideální jsou bylinkové čaje)
* Konzumace kvalitních vývarů
* Zvýšení denního příjmu zinku (červené maso, vejce, cizrna…)
* Kloktání slané vody
* Aromaterapie (tea tree, peprmint, tymián, citron…)
* Inhalování páry
* Zvlhčovač vzduchu
* Pestrá strava

Co se týče jídelníčku, v něm by neměly chybět **potraviny a jídla s měkčí konzistencí**, které nedráždí během pojídání krk. Vhodné jsou kaše, polévky, vařené brambory a do měkka uvařená zelenina. V úvahu přichází i některé druhy ovoce (banán), nebo rýže.

![domácí léčba chřipky](/images/domaci-lecba-chripky.jpg)

Naopak se vyhněte nápojům, které obsahují **alkohol a kofein**. Vhodné nemusí být ani **mléčné produkty**, které mohou reagovat s hlenem, nebo s léky. Nedoporučují se ani **tučná a kořeněná jídla**.

**Vyhledejte lékařskou pomoc v případě, že:**

* Máte potíže s dýcháním
* Cítíte nepřiměřený tlak na hrudi
* Máte opravdu vysokou horečku, kterou nelze snížit
* Objevíte v hlenech krev
* Ztrácíte vědomí

## Posilujte imunitu

Chřipka rozhodně není banální nemoc. Proto dbejte na to, abyste měli **silný imunitní systém**, který si dovede poradit s každou útočící infekcí. V případě, že chřipkou nakonec onemocníte, existuje zde poměrně velká šance, že u vás bude mít mírnější průběh. Aby se ale tento scénář naplnil, je nutné začít něco dělat.