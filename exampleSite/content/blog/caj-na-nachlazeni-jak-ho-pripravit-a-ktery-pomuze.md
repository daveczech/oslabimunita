+++
date = 2020-11-26T23:00:00Z
description = "Když vám není dobře, není nic jednoduššího než zalézt do postele s pořádně velkým hrnkem teplého čaje. Víte, který čaj na nachlazení je ten nejlepší?"
image = "/images/caj-na-nachlazeni.jpg"
title = "Čaj na nachlazení: Jak ho připravit, a který pomůže"
type = ""

+++
**Když vám není dobře, není nic jednoduššího než zalézt do postele s pořádně velkým hrnkem teplého čaje. Kromě toho, že zvlhčí podrážděný krk vás hezky prohřeje a dokonce uvolní i ucpaný nos. Nemluvě o dalších benefitech, které může čaj na nachlazení mít. Chcete vědět víc? V tom případě pokračujte ve čtení.**

Už naše babičky velmi dobře věděly, že nejlepším lékem na nemoc je **odpočinek v posteli**, s pořádným kotlem čaje na toaletním stolku. Některé dávaly přednost kupovaným směsím, které stačilo zalít vodou, jiné si je vyráběly svépomocí samy.

I když dnes máme k dispozici moderní **léky na posílení imunity a proti nachlazení**, občas se vyplatí na to jít hezky po staru a využít moudrosti a metod našich předků. Nejen kvůli nostalgii, ale také kvůli tomu, že opravdu fungují.

> **_Víte ale, které jsou ty nejlepší?_**

![nachlazení zima](/images/nachlazeni-zima.jpg)

## Jednoduchá pomoc při nachlazení

Popíjení čajů během nemoci je důležité z několika důvodů. Jak už bylo řečeno, je to způsob, jak tělu dodáte **dostatečné množství vhodných tekutin**. (V tomto období je důležité zdržet se nápojů, které obsahují kofein, nebo hodně chemie a cukru.)

Tělo se díky nim i **prohřeje**. Teplý, nebo vlažný čaj může dokonce snížit bolest ve vašem hrdle. Velmi důležitý je také jeho **psychologický efekt**. Usrkávání čaje dovede nejednoho z nás (zvlášť, když je venku zima) parádně uklidnit a naladit na pohodovější režim.

### Zázvorový čaj

Jedním z nejoblíbenějších čajů poslední doby je ten, který je vyrobený **z čerstvého zázvoru**. Aby se podpořil jeho účinek a nebyl pro vás tak moc pálivý, můžete si do něj přidat **pár lžiček kvalitního medu**. (Citron raději vynechte, jelikož ochlazuje a zázvor s medem prohřívá.)

Na jeho přípravu budete potřebovat horkou vodu, hrnek, struhadlo a malý odkrojek čerstvého zázvoru. Ten oloupete, nastrouháte do hrnku a zalijete ho vodou. (Nenechte se zmást. Dobrou práci odvede i méně zázvoru.) Čaj doslaďte medem, nechte ho trochu vychladnout a můžete pít.

Zázvorový čaj vám mimochodem **pomůže i s léčbou nevolnosti**. Také **má příznivý vliv na redukci váhy** a na **normální hladinu krevního cukru**.

![](/images/zazvorovy-caj-na-nachlazeni.jpg)

### Bylinkový čaj

Někteří lidé nedají dopustit na bylinné směsi, které jim nabízejí širší spektrum účinků. Prodávají se v klasických, ale i ve specializovaných obchodech. (Takové čaje ale nebývají porcované a budete na jejich přípravu potřebovat vlastní čajové sítko.)

**Vyléčit nachlazení vám pomůže:**

* Bezový čaj
* Šípkový čaj
* Čaj z echinacey
* Heřmánkový čaj
* Kopřivový čaj
* Mátový čaj
* Lipový čaj

Kromě toho, že řada z těchto čajů obsahuje **vysoký podíl vitamínu C** (bez, šípek), **mají příznivý vliv na imunitní systém** (echinacea). Kopřivový čaj je vyhledávaný i kvůli tomu, že **podporuje přirozenou očistu těla**.

![bylinkový čaj](/images/bylinkovy-caj-na-nachlazeni.jpg)

### Čaje z lékárny

Čajové směsi z lékárny jsou většinou zacílené na jeden konkrétní zdravotní problém.

**Od různých výrobců seženete třeba:**

* Bylinné čaje na průdušky a plíce
* Čistě průduškové čaje
* Bylinné čaje na nos a krk
* Bylinné čaje na kašel
* Dětské čaje na dýchací cesty

A mnoho dalších.

Co se týká jejich složení, to bývá různé. Někde je zázvor s citronem, jinde objevíte lípu, yzop nebo kopřivu. Vzhledem k tomu, že se variace různí, svého favorita si brzy najde každý.

## Prevence

Ačkoliv jsou čaje na nachlazení účinné, **je potřeba sledovat, zda vybraná bylina nemá kontraindikaci s léky**, které berete. (A to i dlouhodobě.) Řada čajů **není vhodná ani pro děti a pro těhotné a kojící ženy**. Vždy tedy pečlivě kontrolujte informace, které jsou uvedené výrobcem.