+++
date = 2021-01-24T23:00:00Z
description = "Téměř nikdo si neláme hlavu s tím, že jsme každý den pod neviditelnou palbou patogenů a bacilů. Víte, jak funguje obranyschopnost?"
draft = true
image = "/images/obranyschopnost-organismu.jpg"
title = "Obranyschopnost organismu: Co ji oslabuje a jak ji posílit"
type = ""

+++
**Lidé se cítí ohroženi jen tím, co je možné vidět. Před jedoucím autem uskočíte na chodník a při pádu se automaticky nastavíte tak, aby napáchal co nejmenší škody. Téměř nikdo si ale neláme hlavu s tím, že jsme každý den pod neviditelnou palbou patogenů a bacilů. Za tuto lehkovážnost vděčíme obranyschopnosti organismu. Co když ale nefunguje správně?**

Lidské tělo je dokonalý mechanismus. Má obdivuhodnou **schopnost regenerace** a za devět měsíců je schopný stvořit zcela nový život. Také toho celkem hodně vydrží a **je neustále ve střehu před neviditelnými hrozbami**, které se nás mohou snažit ohrozit.

Problém ale může být v tom, že tento fungující systém, kterým naše obranyschopnost nepochybně je, často narušujeme naším nevhodným chováním. Což může mít za následek snazší podléhání nemocem.

> **_Jelikož být zdravý je mnohem příjemnější, povíme vám, čím si můžete nevědomky škodit a jak se to dá napravit._**

![](/images/obranyschopnost-a-imunitni-system.jpg)

## Obranyschopnost a imunitní systém

Nejprve nás čeká trocha teorie. Povíme si totiž, co to ta obranyschopnost vlastně je. Ve své podstatě **jde o schopnost organismu čelit patogenům**, které by mohly v našich tělech napáchat značnou neplechu. Způsobů, jak se jim tělo brání existuje několik. V první řadě jsme vybavení systémem, který nedovolí, nebo ztíží průnik cizorodých látek. (Kůže, sliznice…) Když se dovnitř přece jenom dostanou, obranyschopnost vyvolá **imunitní odezvu**. Ta aktivuje bílé krvinky, vyvolá zvýšenou teplotu atd.

Stav imunitního systému pak souvisí s tím, jak často jsme nemocní, jak vážný má u nás nemoc průběh a jak rychle se z ní zotavíme. Ovšem, existuje zde jedna zajímavost. V případě, že je imunitní systém příliš silný, může přehnaně reagovat i na neškodné stimuly. Také může označit za hrozbu svoje vlastní tkáně. Ideální je tedy zlatá střední cesta.

## Co oslabuje obranyschopnost organismu

Obranyschopnost organismu může kolísat v závislosti na ročním období, ale i na našem chování a životním stylu.

![](/images/koureni-oslabuje-imunitu.jpg)

**Negativní dopady má:**

* Kouření
* Užívání drog a pití alkoholu
* Nedostatek pohybu
* Nadváha
* Nedostatek spánku
* Špatně sestavený jídelníček
* Stres

Lidi se slabou imunitou může ohrožovat i **nevhodná hygiena**, nebo **pobyt v prostředí, ve kterém je přítomno velké množství lidí**. (Z nichž někteří jsou nemocní a svou chorobu šíří v populaci dál.)

## 3 způsoby, jak ji posílit

Jedním z hlavních pilířů normálně fungující obranyschopnosti je **dostatek spánku**. Ten je důležitý proto, že tělo prochází regenerací. Což může vést k menší náchylnosti k nemocem. Či alespoň k rychlejší rekonvalescenci. Dalším tipem, který stojí za to vyzkoušet je **zdravá strava s převahou rostlinných složek**. Dobré jsou i bílé jogurty a kefíry, které přispívají k normálnímu stavu střevní mikroflóry. V neposlední řadě byste si měli dopřát **pravidelné cvičení** a **pobyt na čerstvém vzduchu**.

![](/images/zdravi-zivotni-styl-obranyschopnost.jpg)

### Dbejte na zdravý životní styl

V případě, že byste se od nás chtěli dozvědět i nějaké další tipy, v tom případě vyzkoušejte pravidelnou **meditaci**, která vás zbaví nahromaděného stresu. Nic špatného vám neudělá ani **revidování vašeho pitného režimu**. V ideálním případě by měl být tvořený dostatečným množstvím čaje, nebo čisté vody. (Místo energetických nápojů a slazených limonád.)

**V neposlední řadě pak můžete vyzkoušet doplňky stravy a bylinky, z nichž nejlepší je:**

* Vitamín C
* Vitamín D
* Echinacea
* Rakytník
* Šípek
* Zinek

Chutnat vám bude i **bezinkový sirup**, nebo topinka pořádně potřená **česnekem**. Dobrou chuť!